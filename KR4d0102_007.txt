# -*- mode: mandoku-view; -*-
#+TITLE: 西塘集
#+DATE: 2015-08-24 23:54:24.017136
#+PROPERTY: ID KR4d0102
#+PROPERTY: BASEEDITION WYG    
#+PROPERTY: JUAN 卷七
<pb:KR4d0102_WYG_007-1a>¶
欽定四庫全書¶
　西塘集卷七　　　　　　宋　鄭侠　撰¶
　　代連州謝宣諭表¶
天徳攖寧粤離明於大寳帝文温潤已渙號於九區仍¶
遣使臣口傳宣諭迨兹海表人為龍光中謝臣竊聞昊¶
穹以寵綏萬邦而命元聖作之君睿哲之撫飬斯民是¶
猶慈父於其子若古有國能踐兹言無如盛朝曲盡其¶
道祖以功而宗以徳堂閎八荒耕焉穫而菑焉畬孝慈¶
<pb:KR4d0102_WYG_007-1b>¶
億世先皇帝剔抉訛弊庸正邦經焦勞旰宵以恤民隠¶
愛之無已至於損和伏惟皇帝陛下濬哲紹圖至仁踵¶
武方此静淵之黙黙深知兆庶之顒顒是用不金玉而¶
雷音如陽和之家至葢以憫世之故既已應跡而下同¶
故兹恤民之深雖欲無言而不可臣職在州守親承訓¶
辭以九重之䆳所以惠撫羣元者其至如斯則列郡之¶
臣所以奉承明詔者宜為何若惟知鎮静上副恩勤域¶
此遐陬莫獲躬造臣無任云云(天生民而作君惟兹寵/綏之寄帝以徳而受命)¶
<pb:KR4d0102_WYG_007-2a>¶
(亦惟覆燾其心若古有邦祗率是道厯觀前世鮮如盛/朝聖繼聖而傳家未甞逸已休勿休而布政惟以惠民)¶
(是以臣妾萬區堂閎八表先皇帝焦勞旰夜整/頓條綱自其執競以廣聲至於積勤而違豫)¶
　　代韶州謝宣諭表¶
寅紹懿圖宣重光於累聖誕敷明命諭至意於多方使¶
驛光華天威咫尺中謝臣伏以惟兹蒸民之多欲㒺有¶
常心若其所性而宣猷是為哲后是以覆載之内恩勤¶
所施未甞不尊之如天戴之如父我國家之有區夏也¶
祖功宗徳乾施坤生惟信義之在民不繩約而善結先¶
<pb:KR4d0102_WYG_007-2b>¶
皇帝致所未致新而又新惟是不倦於萬機因兹遽違¶
於至豫庸棄下國而即真逰伏惟皇帝陛下躬以上仁¶
紹兹休運蹻蹻大人之造飛龍在天昭昭杲日之光羣¶
目之用如見慈母誰非歡心而河漢之文雷雨之澤不¶
特丁寧之委曲抑又滂沛而渥優尚念泯泯羣氓茫茫¶
率土邈焉阻越未悉知聞是用重遣腹心口傳謨誥達¶
兹荒外如撫孩嬰&KR1210;惟荼蓼之中不忘民物之念堯舜¶
之帝禹湯之王雖其異時不踰兹道臣以職在州守親¶
<pb:KR4d0102_WYG_007-3a>¶
受訓辭以大君惠恤斯民其勤如此則列郡奉承明詔¶
為宜何如惟當祗率吏民各安職業墉城厥堵枕几於¶
京職守有常莫獲奔走¶
　　代謝太皇太后¶
慈孝同朝恩仁撫衆風雲千載雨露一天蕞焉將朽之¶
身均此惟新之眷中謝伏念臣起於寒素遘此熈朝荒¶
唐無取之才膚淺不經之學仁祖擢臣以進士之第英¶
皇改臣以京秩之聯至於先皇帝之朝臣三易州麾累¶
<pb:KR4d0102_WYG_007-3b>¶
遷官次曾未盡犬馬之㣲効稱乾坤之至心惴惴規繩¶
區區夙夜如引重載正中逺途雖日薄桑榆志存萬里¶
而忠於社稷死無他腸惟恐力任之弗勝敢謂恩榮之¶
益至此盖伏遇太皇太后陛下誕保翼聖式康懿圖深¶
知中外之勤勞能勿勞賚如彼昊穹之生覆寧限細㣲¶
是令愚臣亦荷厚賜臣以草芥賤士父母乆亡惟有為¶
國捐身可為事親終孝銘肌刻骨祗佩寵靈披胆瀝肝¶
誓全報效夐兹荒外莫赴宸嚴¶
<pb:KR4d0102_WYG_007-4a>¶
　　代林文錢監减年轉官謝表¶
符節臨州毫釐課績偶監冶之微羨亦寵靈之横加中¶
謝伏念臣起於書生親逢聖旦以一介之寒賤荷累朝¶
之龍光脫身塵坌之中接武侯伯之後郡焉三易官至¶
屢遷無淵深之畧以入告猷謀無殊異之効以外隆屛¶
翰繩繩規矩疊疊簿書厯年滋多守常而已比者睿明¶
紹統惠澤昭宣例蒙非次之恩復進諸曹之列榮華重¶
疊殊非所期夙夜震驚罔知攸䖏何意分寸之効重兹¶
<pb:KR4d0102_WYG_007-4b>¶
褒異之優此葢伏遇皇帝陛下思恢聖圖先正邦典大¶
明陟降深勸忠勤烝惟念功葢有疑慮而惟重在所懋¶
賞不以絲毫而見遺是以愚臣荷兹異數鬼神同吉真¶
朝廷與善之明螻蟻捐身乃臣子事君之節惟碎胸首¶
冀答生成夐守遐陬莫趨丹闕¶
　　代連州乙丑嵗謝宣賜歴日¶
昊穹之職生覆神弗可知聖哲之同天人自焉無間厯¶
乾行之有數孚渙號之無方忝兹方州例蒙恩賜中謝¶
<pb:KR4d0102_WYG_007-5a>¶
臣伏以左右有民者本諸土穀修而衣食足裁成之道¶
者惟其寒暑節而風雨時俾作有早晚之宜而居無扎¶
瘥之苦昆䖝草木其咸若禮義亷耻之勃興其代帝言¶
惟兹筭演故職分羲和之列而經著甘石之文自非夫¶
聰明睿智民物為心安能與日月星辰表裏如此伏惟¶
皇帝陛下稽古昔以正事本隂陽而惠民致盛徳於不¶
愆不忘集休功於無為無事㣲矣仰求之故焕焉欽若¶
之文舟車所通欽賜如一臣以職在撫牧義當承宣敢¶
<pb:KR4d0102_WYG_007-5b>¶
不寤寐訓辭早夜民事俾東作南訛之必序而男耕女¶
織以相望裕乃力餘驩焉頌起期賛朝廷之萬一是為¶
犬馬之寸心¶
　　代太守謝宣賜厯日¶
歴象乾文之行渙孚帝者之號誤兹麾守均荷寵靈中¶
謝臣伏以上穹之於生物本乎隂陽大君所以飬民先¶
之衣食乃迎歩於分至用平秩於耕桑俾作有早晚之¶
宜而居無扎瘥之苦伏惟皇帝陛下稽古作則同序於¶
<pb:KR4d0102_WYG_007-6a>¶
時本孚遂以日生開耘耔之有相混同正朔咫尺天人¶
臣以職在垣墉躬承恩錫敢不宣明訓誥諭導吏民惟¶
婦機男畆之忘勞則財裕力餘其有自守兹遐夐不獲¶
稱謝云云¶
　　代謝太皇太后¶
治厯以官孚道於事舟車所抵命令一新猥以方州例¶
蒙恩錫中謝臣伏以昊天之於造物藏迹於神大君所¶
以子氓豫事而慮何為王人之治乃以隂陽為本葢曰¶
<pb:KR4d0102_WYG_007-6b>¶
帝者之政必以衣食為先乃逆星日而紀其行而授臣¶
庶以叙其事恭惟太皇太后陛下以任鄧之徳輔周漢¶
之興尤憫惻於困窮是勸相於稼穡稽叅有法惠賜無¶
方臣以職在翰垣獲承寵渙敢不夙夜祗命躬親諭民¶
俾男耕女織其相望而東作西成之為樂守兹遐外不¶
獲趨謝¶
　　代廖英州受子恩謝表¶
離日九霄比侯萬國皇慈天覆恩賞世延中謝伏念臣¶
<pb:KR4d0102_WYG_007-7a>¶
本以孤生姤兹盛旦積㣲勞於嵗月致列位於方州淺¶
鮮之術而任過所能莫夜以憂惟徳之莫報屬睿明之¶
初政觀琛賮之駿奔不腆末儀葢有常職敢圖賤息曲¶
荷寵靈職列侍祠榮若初第此葢伏遇皇帝陛下乾健¶
其施坤厚其生欲忠良之後昆與社稷而同永㣲功不¶
賞信王道之無偏弗顯亦臨豈愚臣之有外而臣駑下¶
之質衰晚之年惟有糜粉此身庶答朝廷萬一¶
　　代林丈再任謝表¶
<pb:KR4d0102_WYG_007-7b>¶
術學荒唐誤居守長睿慈寛假再錫麾符指窮舊戍之¶
期笥啟新恩之拜弛張無改褒寵有光中謝臣伏聞竭¶
忠盡已以向公同是事君之道總衆分方而居外尤重¶
守土之臣葢其任千里之安危繫一時之休戚得其人¶
則䖝魚之㣲猶得受賜非其任則朝廷之上不免貽憂¶
於皇盛時正求良吏如臣無取何遇之優付此湖山之¶
州如授掌握之物因仍被命榮渙倍初此葢伏遇皇帝¶
陛下乾健御天離明照世體渾元而載治因樸𣪚以用¶
<pb:KR4d0102_WYG_007-8a>¶
人謂臣起於孤寒周知小民之艱苦察臣勤於職業能¶
率下吏以儉勤庶幾勉至於循良其惟稍緩於督責是¶
用借之嵗月俾得効其釐分臣敢不袵席簡書冰霜肺¶
胃强於弗逮增所未能茍斯民財力是餘則愚臣犬馬¶
之報遐望宸扆無任瞻依¶
　　代柯丈謝覃恩轉朝議表¶
天徳攖寧紹應千齡之遇聖恩旁薄無忘一介之臣例¶
百辟之美遷正六品之優秩中謝伏念臣本以積累至¶
<pb:KR4d0102_WYG_007-8b>¶
於翰垣叨治重藩闕然異政遵循規矩茍曠失之是逃¶
補緝廢遺僅一二而就緒眷良辰之乆假嗟重禄之坐¶
糜寸尺靡收報稱奚在正以夬惕值於離升飛龍在天¶
矯矯皇王之造一物失所皇皇父母之心矧兹議於朝¶
端位班卿列直以選徳至於限員豈繄衰老之愚臣宜¶
及駢蕃之異寵兹葢皇帝乾坤覆載日月照臨徳以廣¶
容賞或疑重海宇邈而為近維厥心亨犬馬老而不遺¶
知其主戀將迎耄耋視哽噎以思惇肯棄朴忠在駕馭¶
<pb:KR4d0102_WYG_007-9a>¶
之為可是令朽邁遐被龍光臣敢不思少學之欲行知¶
晚遇之尤幸遐追忠厚期稱慈明靖柝邉城卧看海隅¶
之寧晏搖心魏闕仰瞻魁斗之齊平¶
　　代進奉同天節銀表¶
令首南訛清和猶在天開景貺睿智以生真人出而龍¶
飛寳祚延而箕夀華夷胥慶鱗羽交歡臣以叨守郡符¶
夐居嶺表瑤堦忭舞莫陪玉笋之班靈嶽歡呼惟効封¶
人之祝前件物辛剛惟白鍊鍜不囬以將臣子之逺心¶
<pb:KR4d0102_WYG_007-9b>¶
是乃方州之舊事已依轉運牒封樁在庫訖臣無任激¶
切之至¶
　　代太守謝泉州到任¶
臣伏奉誥命差知泉州軍事臣已於今月十八日到任¶
交割訖湘部備員蔑著輸將之績海隅忝命更膺師帥¶
之求己見吏民誕宣條詔伏念臣出許下單㣲之族生¶
江南卑薄之鄉趣尚迂疎術業空淺少從師學服膺忠¶
義之言晚歩仕塗妄意功名之㑹爰從疎逺早被使令¶
<pb:KR4d0102_WYG_007-10a>¶
銜朝命於朔郊謹吏繇於懐部審官都水六年服簿領¶
之勤湖外闗中三任叨使華之寄奔走雖逾於十稔効¶
績曾㣲於一毫蕞爾寒根素之壅培之力孑然孤立傍¶
無援助之人初蒙先帝之誤知更荷二聖之寛貸方觧¶
漕司之印遽分郡守之符維平海之大州乃七閩之都¶
㑹土疆差廣齒籍至繁民業不豐里俗喜訟㕓肆雜四¶
方之俗航海皆異國之商非得軼羣之材曷撫遐方之¶
衆從容疎拙濫被選掄如臣者徳不加修才無可録心¶
<pb:KR4d0102_WYG_007-10b>¶
慮就耗年鬂已秋欵叚駑駘豈堪馳於長坂離披倦翼¶
固難强於髙飛此盖伏遇皇帝陛下握天寳符紹國休¶
運圖治必先於郡縣用人不間於戚疎曾是小才亦叨¶
共理承流宣化體朝廷無異逺之人鑿井耕田同百姓¶
有為生之樂倘未填於溝壑庶有俟於捐糜¶
　　代賀太皇太后生日¶
伏以西帝乘時阜百嘉於兊說上天降妹母萬國於坤¶
元當髙門設帨之辰寔廣㝢䝉休之始見聖而祝自古¶
<pb:KR4d0102_WYG_007-11a>¶
則然中賀伏以太皇太后陛下翊衛累朝本根大政以¶
任姒之令徳成堯舜之豐功上下神祗内外臣庶至於¶
昆䖝草木之性皆知輔相生成之恩適丁載誕之朝宜¶
罄無疆之禱臣以職在牧守身逺班聨遐望闕廷不勝¶
祝願之至¶
　　代到任謝表¶
江邉請郡方自試於匪才天上降書俾就移於佳䖏退¶
惟忝冒莫勝戰兢中謝伏念臣以一書生無他能事逢¶
<pb:KR4d0102_WYG_007-11b>¶
時甚盛為士最榮奏薄技於有司靣明廷而擢第厯任¶
數官食禄三紀曾竭犬馬之報竟無絲髪之功偶玷朝¶
聨遽兹麾守惟是方州之寄實分旰昃之憂有民有人¶
為屛為翰方以力較任又以禄較勞孰輕孰重孰多孰¶
寡惟鮮然之不稱乃惕爾而屢驚敢謂席未及温治斯¶
易地用非㣲而更顯得已厚而加豐惟是河源有稱嶺¶
服田原肥沃民産富饒生物既繁委寄隨重若愚臣之¶
不肖非有舊聞以監司之一言遽蒙詔可此葢伏遇皇¶
<pb:KR4d0102_WYG_007-12a>¶
帝陛下恢張化理收攬英雄人惟所長善不必備謂臣¶
素歴寒苦知民所以艱勤以臣粗識義方於事無所辭¶
憚是更器使俾効寸勞方兹宣條教示氓吏之初不勝¶
思朝廷擇守長之意惟當竭力夙夜期補涓埃上有以¶
干城中邦下有以襦袴遐俗顧如螻蟻之命知非臣子¶
之私¶
　　代英州賀平交州¶
狂交虺毒結怨於民大兵雲屯有征無戰惟順天而誅¶
<pb:KR4d0102_WYG_007-12b>¶
討果指日而殄平人神交欣魚鳥相賀中謝伏惟皇帝¶
陛下秉重明之哲撫至盛之期追思唐虞之逺圖恥循¶
周漢之餘敝講明聖治之大要先正其心搜求民財之¶
至源又盡乎力盖将由孳孳為善之効然後底蕩蕩難¶
名之功物不貴難得而所寳惟賢事不作無益而與治¶
同道孰非惠邇而綏逺罔不服徳而畏威如彼頑童越¶
在遐裔不知乾坤之罔極殆與君父而抗衡敢肆跳梁¶
自求覆滅初惟鼠竊終乃狼貪倉箱其陳容爾有取肝¶
<pb:KR4d0102_WYG_007-13a>¶
腦塗地彼民何辜䀌然中傷軫是慈念况中外之情所¶
同憤則天地雖大而不容果憑謨明迄收底定二百年¶
擅據之地一旦自歸數十州無吿之民如出深阱惟元¶
后為人父母而率土皆吾臣民故戮其敢逆而弗迓克¶
奔正其元兇而脅從㒺治黄帝阪泉之伐文王玁狁之¶
征異代同誅㣲我有遏由是獻俘清廟行賞明廷歸馬¶
華陽包戈武庫大沛如膏之澤永無濵壑之民極皇徳¶
之清明藹頌聲之洋溢然後遊神太極訪道總章清淨¶
<pb:KR4d0102_WYG_007-13b>¶
一堂希夷萬國象犀航於海㒺不造庭子弟至於京願¶
皆就學球鳴在御獸舞於郊名為太平道本無象臣以¶
假麾遐郡拭目盛時莫陪後陳徒幸嘉遇云云¶
　　代賀興龍節¶
寳祚天長真人帝出屬此嚴凝之旦誕承睿哲之生㳟¶
惟皇帝陛下乾健其剛離麗其照欽明而光四表聖敬¶
以式九圍持盈守成而祖考安拱手垂衣而夷夏服雲¶
龍之從此㑹豈世所常愷悌之福無疆惟萬斯夀正華¶
<pb:KR4d0102_WYG_007-14a>¶
渚流虹之際是華封見聖之初邱嶽齊呼神民一意共¶
指南山之夀長如杲日之升¶
　　代太守謝¶
吏能非敏慚舊治之鮮聞恩寵更隆選名藩而重委已¶
見民吏敬頒詔條中謝伏念臣天資本愚學術尤畧幸¶
忱恂之賛化右儒雅以對時㧞於章句一日之長置於¶
衣冠多士之盛初從州邑已憂應變之匪才積以嵗年¶
僅能率法而無過雖殫犬馬之効不禆毛髪之多郡如¶
<pb:KR4d0102_WYG_007-14b>¶
淄川地善齊右俗勤以儉民寡而淳恭以自持不過謹¶
簿書而遵訓約未知何事為能利民物而禆國家矧兹¶
温阜泚源南國巨府望少差於長樂民數倚於商山舟¶
車所通南北攸㑹方聖慮重守臣之選以惷質為兹土¶
之師此葢伏遇陛下䖏成康之隆思堯舜之治付物以¶
能而輕其責望使人如器而期以乆成以臣父母之邦¶
宻此海山之國生長其俗性情所諳將過與以式觀冀¶
㣲能之可効臣敢不蚤夜戮力凖䋲訓謨究事之敝而¶
<pb:KR4d0102_WYG_007-15a>¶
申其可行抑人之强而厚所宜恤此皆力之可致在臣¶
之身倘或知而不為是誰之咎其為報稱誓有捐糜¶
　　代受州勑謝¶
假象山之政不責其疎分火嶺之符重如所乞吏民滿¶
目棨㦸居前正對此時不勝欣幸中謝伏念臣本以朴¶
野之性生於遐夐之邦幸值時之文明獲從事於宦學¶
歴官三紀陳力累朝徒積嵗月之勞别無涓埃之補而¶
身居郎列職在方州乍解印於藤溪將展塋於韶石曽¶
<pb:KR4d0102_WYG_007-15b>¶
是中道復兹渥恩蒼梧古封西廣名郡川原衍沃民物¶
富饒方睿明之纂圖正宵旰而求治凡在百執之擇莫¶
如長吏之嚴乃以愚臣特迂公選此葢伏遇皇帝陛下¶
乾坤生施日月照臨謂臣忠良之後昆察臣亷勤之素¶
守不惜假借之過若將羽翼而成臣以少幸知書壯方¶
從仕惟是事君之大節每希古哲於髙風矧兹屬以提¶
封列於翰屛自非夙夜條詔左右凖繩承惠澤之盛流¶
納民物於大順則何以下副袴襦之望上分旰昃之憂¶
<pb:KR4d0102_WYG_007-16a>¶
正當惟此之為思至於通宵而不寐¶
　　代柯丈謝除龍圖知福州¶
庾海節符念寸功之莫立越山城邑遽榮命之就移兵¶
總七閩職登三品霜髯父老想布杖途竹馬兒童知皆¶
勺舞遥念先墳之復展何殊晝錦之再歸中謝伏念臣¶
起身孤寒逢世熈盛以空空之鄙承斤斤之明惟粗守¶
於亷隅用謹循於法度禄已逮夫親飬官又至於追封¶
生亡俱荷於國恩子姓亦布乎仕路爰靜言而省已念¶
<pb:KR4d0102_WYG_007-16b>¶
委付之逾宜亦甞陪書林之逰分省闥之任間馳使路¶
洊更帥麾綿厯三朝出入四紀何官成之蔑爾至自視¶
之缺然赫赫乎大明之初凛凛然太平之致思逺柔以¶
能邇圖天下於掌中惟求賢而審官使枉錯而民服何¶
惕息念休之老荷龍光過望之多内閣清資超升逾峻¶
冶池舊治假借如歸此葢伏遇皇帝陛下神聖紹堯咨¶
俞恊舜同君臣於稽古惟海宇之靖康以為明道莫若¶
中庸宜民莫如愷悌端朝廷莫若虚懐於直諒本民吏¶
<pb:KR4d0102_WYG_007-17a>¶
莫若寄任於循良且鎮澆浮必求忠實之士恤孤寡孰¶
如老成之人是以㣲臣荷兹優寵臣敢不祗命就道戒¶
徒輕賫顧在路途之間如班詔條之日期以宵旰聖念¶
盤盂訓言念所已行勉其未至冰蘗乃志權衡其心使¶
巨奸無肆於庭唐則赤子自安於田野勸農桑以厚其¶
始訓庠序以令其終庶幾甌越之民知有唐虞之澤此¶
為報國他未知思¶
　¶
<pb:KR4d0102_WYG_007-17b>¶
　¶
　¶
　¶
　¶
　¶
　¶
　¶
　西塘集巻七¶
